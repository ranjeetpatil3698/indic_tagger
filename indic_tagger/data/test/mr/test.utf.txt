भीमा कोरेगावच्या माध्यमातून मराठा विरुद्ध दलित अशी सामाजिक दरी वाढविण्याचे पद्धतशीरपणे प्रयत्न झाले असून, मराठा मोर्चानंतर मुख्यमंत्री देवेंद्र फडणवीस यांना पुन्हा एकदा लक्ष्य करण्यात आले आहे. हिंसाचारानंतर हिंदुत्ववादी नेत्यांच्या विरोधात गुन्हे दाखल झाल्याने भाजपची अधिक कोंडी होणार आहे.

भीमा कोरेगावच्या २००व्या स्मृतीदिनानिमित्त कार्यक्रमाच्या आयोजनावरूनच वाद निर्माण झाला होता. काही संघटनांनी या कार्यक्रमाला विरोधही केला होता. तेव्हाच सरकारी यंत्रणेने खबरदारी घेणे आवश्यक होते. पण कालच्या घटनेनंतर पोलीस यंत्रणा कमी पडल्याचे वास्तव समोर आले. भीमा कोरेगाव प्रकरणाच्या माध्यमातून मराठा समाज विरुद्ध दलित समाजातील दरी वाढविण्याचा पुन्हा एकदा प्रयत्न झाला आहे. ग्रामीण भागांमध्ये अजूनही काही गावांमध्ये या दोन समाजात तेवढा एकोपा नसतो. भीमा कोरेगावच्या स्मृतीदिनाच्या कार्यक्रमानंतर उसळलेल्या हिंसाचारानंतर दोन समाजातील तेढ वाढली आहे.