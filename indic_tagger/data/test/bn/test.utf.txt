যা ঘটল মহারাষ্ট্রে, তা আর যা-ই হোক, ভারতীয় গণতন্ত্রের বা ভারতীয় সমাজের সুস্বাস্থ্যের লক্ষণ নয়। কোরেগাঁওয়ের যুদ্ধে এক ভারতীয় শাসকের বাহিনী পরাজিত হয়েছিল ব্রিটিশ সেনার হাতে। ভারতীয় জাতীয়তাবাদের জন্য এ ঘটনা গৌরবের নয়, অগৌরবেরই বরং, এ কথা বোঝেন না, এমন ভারতীয়ের সংখ্যা কমই। ব্রিটিশের বাহিনীতে যে সেনানীরা লড়েছিলেন, তাঁদের অধিকাংশই দলিত সম্প্রদায়ের ছিলেন বলে ভারতীয় বাহিনীর পরাজয় দলিতের গৌরবগাথায় রূপান্তরিত হয়, এমনটা ভাবার যে কোনও কারণ নেই, তা কারও বোধের অতীত নয়। তা সত্ত্বেও প্রতি বছর হাজার হাজার ভারতীয় কেন সমবেত হন কোরেগাঁওয়র যুদ্ধ স্মারকে এবং যুদ্ধের তারিখটাকে কেন উদযাপন করেন দলিত গৌরবের প্রতীক হিসেবে, তা তলিয়ে ভেবে দেখা দরকার।